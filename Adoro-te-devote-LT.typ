#set page(margin: (left: 6cm, y: 1cm))

#set text(size: 13.6pt)

#set par(spacing: 1.2em)

= #h(1cm)Adoro Te Devóte

\
*1.* Adóro te devóte, latens Déitas,

quæ sub his figúris vere látitas.

Tibi se cor meum totum súbiicit,

quia, te contémplans, totum déficit.

*2.* Visus, tactus, gustus in te fállitur,

sed audítu solo tuto créditur.

Credo quidquid dixit Dei Fílius:

nil hoc verbo veritátis vérius.

*3.* In Cruce latébat sola Déitas;

at hic latet simul et humánitas.

Ambo tamen credens atque cónfitens,

peto quod petívit latro pœnitens.

*4.* Plagas, sicut Thomas, non intúeor;

Deum tamen meum te confíteor.

Fac me tibi semper magis crédere,

in te spem habére, te dilígere.

*5.* O memoriále mortis Dómini!

Panis vivus vitam præstans hómini,

præsta meæ menti de te vívere,

et te illi semper dulce sápere.

*6.* Pie pellicáne, Iesu Dómine,

me immúndum munda tuo sánguine:

cuius una stilla salvum fácere

totum mundum quit ab omni scélere.

*7.* Iesu, quem velátum nunc aspício,

oro, fiat illud quod tam sítio;

ut te reveláta cernens fácie,

visu sim beátus tuæ glóriæ. *Amen*
